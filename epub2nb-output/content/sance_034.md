---
contentType: prose
---

Smrková smrt

Tam roste  
tvá smrt: na tom smrkovém kopci,  
kde sis poprvé nasadila smrková křídla  
a letěla. Tam se začala živit  
tvou krví. Žvýkala kosti.  
Zatímco tys letěla dolů ke včelínu  
a pak už během  
po cestě nad údolí, odkud svítily  
                                                               modré lesy  
jak budoucí životy…  
Smrková smrt! obalovaná slovy  
                                                             jak sádlem  
na tom smrkovém kopci a pak už navždycky,  
mělas ji těsně za krkem, mělas ji na rameni  
                                                                                    jak kočku.  
Rostla s tebou.  
Vedla tě jako maják  
                                      falešné vojáky.  
Jako falešný maják vojáky…  
Ale byla tvoje…  
A pak tě spolkla velryba velkoměsta  
a ty jsi byla v ní, s nočníma lampama a sadou  
                                                            policajtů,  
celá zkostkovatělá kavárnama, tím divadlem  
skákavých vinných trpaslíků.  
Svítila sis na cestu  
velrybím tukem. Seděla ti  
                                                  na rameni…  
Potom se rozrostla o děti jako o bludné  
                                                                            ruce stromů —  
A jako to byl tvůj život, bude to  
tvoje smrt, rajská a plamenně mečná,  
nikdy nesmířená, vždycky ve při  
                                                   s archandělem:  
s desítkou voskových tváří pro všechny  
a s jedním úsměvem jen pro tebe  
                              na tom smrkovém kopci,  
jen tobě úsměšek nebo pocta  
v poslední chvíli  
za voskovými zuby.
