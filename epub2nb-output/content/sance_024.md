---
title: Řeč vodotrysků
contentType: poetry
---

<section>

Držela jsem ti zrcadlo a konečky oholených vousů  
plavaly v mýdlové vodě  
jako malé každodenní smrti.  
Epochy nalepené na sebe jak dýhy na dřevě  
přiléhaly přesně, i s tím nádechem mezi  
kudy zrůda se mění v génia,  
okna kaváren v zrcadla,  
před nimi němí skřeti se učí mluvit,  
strefit se  
            do porážky.  
Do porážky národa.  
A do všech mrtvých jazyků.  
Začala doba uvozovek:  
o ten kus nafouklejší  
            výsměch idejím.

</section>

<section>

Ale ještě stojí solné sochy u Mrtvého moře,  
ještě je Jeruzalém, Athény a Řím,  
ještě tu v Praze někdo mluví jidiš —  
a paměť, sestra Já, ta sestra hříchu  
a průvodkyně zachráněných  
vede nás zpět  
            do vlastní zkázy:  
Kavárna je tady kostel pro kuřáky!  
Porážka je pivo! Zabijačka.  
Zbabělost  
            tu znamená most do času.  
A kdo bude vědět co o čase,  
ten vypoví i Boha —  
odpoví Bohu  
            na tu jámu v něm,  
            ze které padají  
            malované oprátky historie.  
A mocní přiléhají přesně…  
Přijeli se podívat  
           na solnou sochu Boha u Mrtvého moře,  
na sochu Času oblečeného do historie, té rány  
            do zubů.  
Ale oni přiléhají přesně…  
Kdo vypoví mrtvé děti  
     na třaslavých píscích dějin?  
Kdo uvidí, kdo uslyší  
     řeč vodotrysků, lahodnou, zachytitelnou  
            jako vrh kostek  
Kdo vypoví mrtvé děti  
     na třaslavých píscích dějin…

</section>
