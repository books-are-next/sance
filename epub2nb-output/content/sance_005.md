---
contentType: prose
---

\* \* \*

Psát dopis mrtvému otci  
Hledat ve zdi tajemství  
Počítat svoje viny a nedopočítat se  
Bojovat s nemocí jako s tichou hloupou obludou,  
                                                 jako se svým strachem  
                                  místo bojovat s bohem a čestně —  
                                                                                      neprohrát,  
                                  bojovat s bohem i lidmi  
                                                                                a neprohrát.

Psát dopisy mrtvému otci,  
myslet na mrtvé jako na vrata otvírající  
                   budoucnost, tu veselou bílou rakev,  
                   skříň na květiny, mnoho květin a hrdinů  
                   na jejich špinavé prádlo  
                   olepené jmény a statečnými skutky.  
Konečně zavrhnout to, co bylo: netryská z toho  
světlo, jen odlesk,  
světlo je v budoucnu nebo v přítomnu —  
                   hledej, odkud jdou paprsky,  
                   zkoumej úhel a přesný směr,  
                   je to cesta,  
                   vroubí ji rozkvetlé světelné rododendrony.

Minulost je paměť. Možná je živá, ale  
neoživuje. Kam padá stín, ptej se,  
dopředu, nebo dozadu? — Dozadu padá stín toho,  
co bylo, protože světlo září před námi.  
Skřek havrana tkví ve vzduchu jako rána  
dlouho poté, co odlétl.

Budoucí už dělá místo tam vzadu,  
překopává minulost  
jak jámu s hašeným vápnem, jámu na mrtvé —  
ale není vidět  
pod bílým práškem, nedá se spočítat,  
zavražděné oči, vysezená odpoledne, rána plující  
                                                                               na slabé kávě  
                     do země Nebo, kde můžeš vidět všecko  
                     jak to, co bylo, a ty sis to  
                                                                     nezapamatoval.

> Psát svému mrtvému otci  
>        znamená psát otci, který teprv bude,  
> psát bohu, s kterým svedu boj  
>                                        a možná neprohraju.

> — Možná jsi už dávno prohrála, říká anděl,  
>       ale já ho neposlouchám.  
>              Možná neprohraju, říkám si,  
>                                              ale  
>                                              svedu boj.
