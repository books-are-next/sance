---
contentType: prose
---

Starý gnostický příběh

Desatero nebes  
stvořených a odvozených  
a teprve v posledním  
                                          žijeme my

Devatero nebes mezi námi a bohem  
který nás nestvořil  
           a nestará se o nás  
A řehtající se ďábel, náš  
                                        milující otec,  
skáče po střechách porodnic  
          a v porodních sálech  
po čerstvě narozených dětech tmy  
po svých dětech,  
                                 co v sobě vězní  
                  jiskřičku světla  
Ale nevědí o tom  
nepamatují se na nic  
chodí po světě  
hladí stromy  
hledí do nebe  
a jen neklidnýma očima  
občas probleskne vzpomínka  
          na něco světlého a dávného  
ale pak světlo zmizí  
a mechanické loutky  
se dál plouží světem  
s těmi nevýslovně smutnými  
                                                        trhanými pohyby

                zajatců  
                přesvědčených o svobodě,  
                o království  
                                        tohoto světa,  
                o říši barevných  
                                                 toulavých květin
