---
title: Starý gnostický příběh
contentType: poetry
---

<section>

Desatero nebes  
stvořených a odvozených  
a teprve v posledním  
            žijeme my

</section>

<section>

Devatero nebes mezi námi a bohem  
který nás nestvořil  
           a nestará se o nás  
A řehtající se ďábel, náš  
            milující otec,  
skáče po střechách porodnic  
          a v porodních sálech  
po čerstvě narozených dětech tmy  
po svých dětech,  
            co v sobě vězní  
            jiskřičku světla  
Ale nevědí o tom  
nepamatují se na nic  
chodí po světě  
hladí stromy  
hledí do nebe  
a jen neklidnýma očima  
občas probleskne vzpomínka  
          na něco světlého a dávného  
ale pak světlo zmizí  
a mechanické loutky  
se dál plouží světem  
s těmi nevýslovně smutnými  
            trhanými pohyby

</section>

<section>

            zajatců  
            přesvědčených o svobodě,  
            o království  
            tohoto světa,  
            o říši barevných  
            toulavých květin

</section>
