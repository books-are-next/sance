---
contentType: prose
---

Kdo jí ovoce jazyka?

Copak to někdy byla možnost,  
vzdát se hlupcům?  
rezignovat na svět a na řeč,  
která s ním přece bydlí  
v temné pospolitosti,  
protože musí, ne musí, ale chce —  
‚Život i smrt jsou v moci jazyka,  
a ten, kdo ho miluje, bude jísti  
ovoce jeho.‘  
— Ale já znám sladký pach  
ovoce smrti, celé dlouhé dny jsem chodila  
v jejích zahradách  
plných předsmrtných masek, nikdo neznal  
svou tvář, obaloval se lety a dávnými  
vůněmi, sypal slova do krmítek,  
měl mávátka i prapor  
na pozdrav dějin, které ho umlely  
na paštiku, přesolily jako uzené. A to byl  
sladký pach, sladký pach ovoce smrti…  
Kdo jí ovoce jazyka?  
Co osvětluje stín až na kost?  
Proč neznáme tvar citů?  
A víme jen, když se skláníme nad spícím dítětem,  
že nic víc není, že zlo  
nevyhraje… jenomže o tom neví…  
a i kdyby vyhrálo, nedalo by se  
na to přistoupit, nikdy!  
nedalo by se přistoupit na Nikdy  
vlající v nalakovaném černém vesmíru
