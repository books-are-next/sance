---
contentType: prose
---

Já

Hoří svíce  
a není co říct Člověk je sám a smutný  
                                             před plamenem  
Ptá se co bude Neví  
Píše jmenný seznam svých Nerozumím  
Jako by vědění  
                            ho mohlo zachránit  
Vědění které potopí  
                                        i vzrostlou krysu!  
Potopí ji do ohně věčného,  
ohně pýchy kterým shoří svět,  
                                             to odpalovací krematorium  
                                             usazené na Já:  
                                             Já zalívaném jako kytička, jako  
                                                                  hvězdnice alpská…  
— Ale Já je svoboda! křičte před hospodou,  
                                          ještě než shoří,  
svoboda splácaná do formy, Já je  
bábovka!  
jímka a počátek všech zločinů,  
Já je Kain naslouchající Hospodinu:  
                                ‚Což nepřijmu i tebe,  
                                budeš-li konat dobro?‘  
a pak se zvedne a jde zabít  
                                                    Ábela  
protože musí  
protože Ábel nechápe proč není  
                                                                Kain,  
Já  
jak střečkem pobodávané smrtí —

Já, konečná, nenahraditelná, dokonalá  
tak jako všichni.
