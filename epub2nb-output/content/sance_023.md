---
contentType: prose
---

Je květen, horký večer

a pod mračným nebem  
zubatý štít střechy  
                                     jako kulisa:  
kulisa perníkové chaloupky,  
měsíc je reflektor  
          a ty ten měšťák, co se na to dívá!  
Kam utekly děti?  
A budou tak jako my  
chtít hned být dospělí,  
pít kávu, kouřit po ránu a spávat na nádražích,  
bydlet ve světě obitém knihami,  
aby neupadl —  
zatímco stojí na nočním spánku dětí,  
           na zámku postaveném  
                                                        z jejich dechu

Budou opakovat tytéž chyby?  
Ptát se po smyslu  
kde křupou lasičí hlavy  
a meteory sviští vesmírem

Uprostřed vesmíru  
svítí bílý zahradní nábytek  
a naši muži, naše ženy  
tam přehazují nohu přes nohu  
a pijí kávu  
Otvírají ústa ale není slyšet  
Proč zmizeli tak daleko?

> Děti je namalovaly a teď  
> kupují listí, prodávají písek  
> Hrají si, že levá ruka  
> dává peníze pravé ruce  
>                     za panenku z jitrocele  
>                     za nohu od bubáka  
>                     který je má rád! tak jako všichni  
> Děti dovedou měšťáky  
> až do bran království nebeského…
