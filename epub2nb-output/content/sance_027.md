---
contentType: prose
---

Dřevěné mečíky

Čas utíká a nechává po sobě  
jen stopu, do které se nikdy  
nemůžeš vejít.  
Je rychlejší.  
A ty počítáš co zbylo  
za šíleného protisvětla sluncí,  
všecka ti svítí do tváře  
a vysmívají se Rozumu,  
té roušce pod krkem.  
Tomu obalu nad vzkvétajícími červy,  
Vládci Příborů a Počitadel,  
který jak holuby  
vysílá své kovové anděly.  
Čas se mu vysměje. On má smrt,  
ale Rozum nemá nic.  
To je dřevěný mečík, že něco víme,  
že přece můžem pochopit  
modř nebe, že modř moře  
je bůh, vlasatý a s trojzubcem.  
Přibližná slova! A přece dřevěný meč  
vztyčí rytíř, když ta černá  
je tady,  
a setne jí hlavu, jak mu velí čest:  
není to žena.  
Setne jí hlavu a dá jí svou,  
protože je to žena, aspoň trochu…  
A to je koruna Naděje, nejkorunnější  
ze všech ctností…
