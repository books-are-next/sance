---
title: "Voják v\_modré uniformě odpouštění"
contentType: poetry
---

<section>

Každý den od rána  
          bohové odpouštějí nám  
          naše skutky,  
každý den předivo zákona  
          se trhá, látáš ho, konce  
            nepasují,  
každý den se posouvá konec,  
          ruce natahuješ vzhůru,  
          snažíš se zachytit,  
            dotknout  
          lemu nebe, modré barvy  
            odpouštění,  
          chytit krásu.  
Každý den utkáš kus  
          na předivu zákona  
a nevíš, kde zítra navážeš,  
          jsi voják — voják  
          v modré uniformě odpouštění  
          přibitý k přísaze  
            kterou neobsáhneš,  
jsi voják v modré uniformě  
            odpouštění.

</section>
