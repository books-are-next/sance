---
title: Olomouc
contentType: poetry
---

Domy jsou tu naskládané na sebe  
                      jak dýhy na dřevě,  
                      jako epochy.  
Snaživost lidská  
přestavuje domky jak kostičky,  
přemalovává okna s muškátem.  
Ani chrámy tu nejsou o jiném —  
desetkrát je přestavěli, ale nepřestavěli sebe,  
chtěli zanechat zprávu, nebo  
                                     vydat svědectví?  
Chtěli se vepsat doprostřed nebe,  
jako když vyryješ srdce do stromu,  
                                                                   jméno a čas —  
Chtěli vytesat kamenný čas,  
kamenný kvádr z Hospodina  
a vztyčit sen, jaký se jim nikdy nezdál,  
sen, o jakém jen snili —  
         Přesazovali Boha jako květinu,  
         zalívali Boha jako muškát,  
         chtěli zanechat zprávu  
         o snu, jaký se jim nikdy nezdál,  
         o jakém snili,  
         jaký se ani snem  
                     nedá vypovědět.



Ale až za koncem a nejhloub  
touha být jako všichni:  
obcházet svůj dům jako obcházíme  
mlhu,  
zasadit strom  
a nerozumět prorokům.  
Já jsem taky chtěla  
jíst ústřice s citrónem  
na ulici Montmartru,  
já jsem taky chtěla klid a prachy  
a jasné barvy kamenů pod vodou.  
Jasné barvy kamenů pod vodou!
