---
title: "Tohle století kvete černě a\_zeleně"
contentType: poetry
---

<section>

A ovšem všichni jsouce obrazy doby,  
řešením její rovnice.  
A v rámu doby zase ta zakuklená  
hra se smrtí, s loutkou s dřevěnýma nohama  
která poslepu  
a lehkým krokem tanečnic  
odvede nás tam, kde listí neopadá  
kde není jaro, léto, podzim, zima  
jako v téhle provincii světa a historie a poloducha,  
ve které rovnice se neřeší, ale všechno  
je rovnou řešením,  
protože počty vymyslel ten, kdo se už chtěl dopátrat  
špatně!  
— A ty sis myslela, že paměť  
je strom života, drala ses proti času,  
probourat se až tam dozadu, odkud přítomnost  
roste jak štěp na věčnosti.  
Chtělas vidět ten správný hloh!  
Tohle století  
            kvete černě a zeleně.  
Večer z něho vzlínají  
temné páry techniky a alkoholu,  
Treblinky a okvětního pylu  
            vesnických jabloní…  
Naděje tu bloudí vzduchem  
jak kulečníková koule.  
A synáčka poslali rodiče za kopec,  
až tam, kde na bílém trůnu  
            sedí prorok,  
který ti neřekne, proč ses narodil…  
Řekne ti, že neví…  
Milí pozůstalí budou pojídat střeleného  
            jelena s brusinkama,  
pusy mastné,  
bez šému na čele,  
šém jim vytrhl Bůh,  
když se na ně  
            zlobil!

</section>
