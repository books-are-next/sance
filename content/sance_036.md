---
title: Lesy šumí, větry vanou
contentType: poetry
---

<section>

Je noc kdy otvírá se  
            nebi brána  
a ty jsi o schod Bohu blíž  
ale nevíš jakému  
a jestli žádnému  
— Není-li však Boha, jeho nejsoucnost  
zeje tam vprostřed hvězd  
jak jáma! krvavá díra  
            splatná až za hrob…

</section>

<section>

Je noc a člověk rukou odhání sny  
            a tmou si zahaluje tvář,  
            nechce svůj osud,  
            osud je mrtvola!  
            ale bůh je živý —  
A jestli není, není-li vskutku Boha,  
pak je živý jak nenarozené děcko!  
A teprv bude!  
Je uvnitř ve světě a vyskočí z něj do něj  
za řevu démonů  
            a jekotu zahradních pil,  
možná ho uvítají na náměstí  
jako Vrchního Opraváře,  
možná mu pustí dechovku!  
Ale nebudou mu rozumět  
a nebudou ho mít rádi…

</section>

<section>

Tak jako Krista nepotkali  
cestou do Kafarnaum,  
to si vymysleli, že mu nějaký Tóma  
šahal do boku,  
on je v tom prázdném hrobě!  
Ten prázdný hrob je Kristus!  
ten odhalený balvan a černá jáma za ním,  
hádanka Boží, prázdnota kterou  
            hmatáš v sobě  
za hluchých hodin podvečera  
a nad rakví otce, rakví matky,  
to je ta prázdnota, do které spouštějí rakev —

</section>

<section>

Mít rád toho, koho neznáš.  
Za zvuků dechovky  
a řevu kameníků zchlastaných pivem  
ryjících do desky:  
            Lesy šumí, větry vanou,  
            sbohem a na shledanou!

</section>
