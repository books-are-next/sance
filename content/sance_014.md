---
contentType: prose
---

Po návratu z Řecka

Kam dovidět? Rybník, malé oko země,  
myslí, že nahoře  
vidí svůj obraz: nebe. Túje v zahradě  
se zasyslila v zemi, temná,  
opletená sny a nočními můrami.  
Jen já tu poukazuju jinam  
a vztyčuju chatrnou svislici,  
skromně a už bez své vlajky: zas jenom oko  
snažící se dovidět.

Ale oni byli rozprostranění  
jak jejich moře, nemuseli vztyčovat zrak,  
aspoň ne hned: měli obzor a dívali se  
před sebe, až na to místo do vln,  
kam zapadá slunce. Na solnou pláň oslavenou sluncem.  
To je oslava: když usedne pěvec  
a hostina je začátkem písně.

A přece ani tam už nechodí bozi po zemi  
a básník není prorok, svatý a políbený.  
Jenom slova k nám přicházejí,  
slova v řeči bohů, která se přece musí  
podobat naší —  
i v téhle temněhnědé zemi, kde kopřiva  
                                                                             stíhá bláto  
a nebe tě hrozí zavalit  
ráno co ráno —  
i tady v Českém lese slyšíš  
slova pro davy mrtvých a nezrozených  
a sotva zrozených mláďat,  
co ještě vědí: že jednou srdce přeskočí jazyk  
                          a člověk vypoví všecko —
