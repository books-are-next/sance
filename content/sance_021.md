---
title: Já si tě najdu
contentType: poetry
---

Posbírám si tě, Bože, z modrého vlčího bobu a z dýmu  
z komína chalupy,  
posbírám si tě z ledopádu na potoce, toho bledého  
strnutí času,  
z mrtvé srny na lesní cestě a z jejích slepých  
očí věčné sestry, mé sestry,  
posbírám si tě z lesa šedivých buků, z jejich šedých těl  
bukových panen, které nikdy nepoznaly muže,  
svá srdce chovají vysoko ve větvích,  
až zestárnou, dají je do košíku  
a půjdou si za ně nakoupit do obchodu ve vsi.  
Na konci vsi je rozpadlá kaple  
s nápisem Es ist vollbracht — Dokonáno jest  
nad dřevěným Kristem.  
Posbírám si tě z říjnových lesů hořících otázkou  
po tobě,  
z tmavých očí Židů, co se nikdy nevrátili zpátky,  
celé dětství jsem jedla z jejich stříbrných příborů.  
Každou vteřinou držíš svět na rukou,  
aby neupadl.  
Ale on se už dávno rozbil,  
je nespojitý a krutý až na kost:  
na barvotiskovou  
skořápku světa. A pod ní bydlí lítost.  
Ale já si tě, Bože, složím do nebeských sfér a do Pláně  
                                                                                             Pravdy,  
až z tebe zůstane jen démon  
nebo starý slepý červ, co se nestará o nic,  
obklopím tě sestupným houfem andělů a řadou pekel,  
dřevěným vesnickým Kristem, který snad vládne  
                                                  v této sféře nebes, tady  
                                                  je tvůj syn.  
Nechal jsi rozeseté zlo  
po všech stupních stvoření kromě sebe sama.  
Každé ráno si vytahuju jeho špinky z očí.  
Každý večer mi těžká temná ploutev tlačí srdce.  
Ale já si tě ukolíbám na stříbrných příborech  
                                                     zabitých Židů  
jako dokonalého chlapce stvoření,  
dokonalého chlapce nad pudinkem s rozinkama  
                                                           na Pláni Pravdy,  
kde fičí ledové vichry  
mezi nicotou a dobrem,  
mezi člověkem  
                             ukřižovaným mezi nimi a o své vůli,  
                             tak jako všude.
