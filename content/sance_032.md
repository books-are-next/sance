---
contentType: prose
---

Třicáté páté narozeniny

Roky vyplavené jak potoční kamení…  
Mých pětatřicet let, které se pobily  
                                                                   mezi sebou  
a pak se položily,  
směrovky ukazující ke konci,  
ale nic pro potomky, nic  
pro pocestné.  
Jdu po nábřeží mezi chechtavými racky,  
nikdy nebylo zkraje listopadu  
                                  tolik slunce a jasu,  
labutě připlouvají a odplouvají  
a srdce je klášterní zvon  
                                               v hodině mezi mšemi —  
Čas se zručně a přes míru  
v sobě zakroužil, odnesl místa vyvolená i skrytá  
hluboko v opleteném rákosí města,  
kamenný slabikář a bílou kávu  
                                       v ranních bufetech,  
kdy všecky nápisy na zdech  
byly o tobě…  
Třicet pět let! a čas se vzpínal jak kůň,  
krhavý a krutý,  
skrz slovo vymilované jak noc —  
vykoupané v potoční vodě vesmíru…  
A já, královna marnosti, plula pod stranou  
                vytrženou ze snáře andělů  
                jako pod plachtou  
až sem, na nádvoří se šesti slunečními hodinami…  
ale už s mečem zdviženým  
                                     proti nostalgii,  
tomu falešnému kabátku věčnosti, omalovánce  
                                                                                           počitku.  
Viděla jsem šedou stranu pravdy,  
která nevyhrává.  
Vyhrává ta bílá, co obtéká  
                                                   kapradinu srdce…  
Kejhání zářivých labutí tu zápasí s racky.  
Mé roky jak vyplavené kamení  
na chvíli zastavené  
                                     a opatřené jménem a osudem  
v potoční vodě  
šumící do břehů:  
                 Hovado žije životem hovad,  
                 jepice životem jepic,  
                 člověku však je dáno  
                 vracet se a nenacházet,  
                 jít kupředu  
                                       a živořit na čele větru,  
                 poslouchat, jak bledý mech  
                                                 rozpráví s vřesem.  
                 Poslouchat, jako strom  
                                poslouchá své listy…  
A tak jdeš vztyčenou branou svých narozenin  
zapřažena do otázky  
a nad sebou meč tajemství  
a srdce je klášterní zvon  
                  v hodině mezi mšemi
