---
contentType: prose
---

Řecko

Jako bedna na ohořelé svíce v pravoslavném kostele,  
smutná a přece ne,  
jako bedna písku na zhasínání svící v pravoslavném  
                                                                                            kostele,  
pak jehňátko, co si s náma hrálo a nechtělo nás  
                                                                                            opustit,  
přesný čtverec bouře nad mořem  
a místo tam v dáli, na které prší:  
vystoupit tedy z auta, vyfotit bouři nad mořem,  
vyfotit drobná pozorování,  
poslouchat strašný řev krocanů a impotentní bekot krůt,  
větve se sklání dozadu — vane severák.

Toto vše nebude ani vzpomínkou, ani záznamem  
                                                                               mysli,  
nedotklo se toho božstvo,  
jen beránek boží na sebe vzal mou tíhu  
a neupadnul, ale odskákal,  
božstva se už dnes nezjevují a tomu, co říkají,  
mé krůtí uši nerozumí,  
oko bouře je pro mě přesný čtverec  
a nevidím strašný modrý šleh Hospodina  
vyslaný ke mně,  
vyslaný ke mně!  
Zapomněla jsem i řeč zvířat.  
Jen ruce se tupě spínají jak vánočky a hlava  
se mnohohlasně a s liščí pokorou obrací nahoru  
k vrchnosti, aniž ví k jaké.  
Ztratili jsme jména  
a nemáme už ani hlas. Nemáme oči pro vidění  
a uši pro slyšení.  
Bůh nám pořád sedí na oblaku  
a počítá beránky. Naše čtverce jsou krychle  
a hostí další krabičky, kufry a bedničky.  
Jenom když vyjdu na terasu a vidím zlatý pruh  
                                                                         na moři,  
kam sahá slunce, tu hranici, za kterou nelze,  
vím, že je oko boha jak trychtýř soli  
a já že jsem člověk,  
bez jména a vlasti,  
odsouzený k jedné straně hranice.
