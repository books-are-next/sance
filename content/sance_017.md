---
contentType: prose
---

Šance

Dej si!  
Dej si tenhle dům  
                                   na kraji lesa.  
Říkají tomu tady na Šancích,  
a jsou to šance, pro tebe —

po všech těch špitálních nocích modliteb  
po dnech sežraných špitální televizí  
            neodvolatelně a beze zbytku jako slaneček.  
Šance konečně neobcházet myšlenky a slova  
otevřít srdce i tělo  
bezpodmínečně a navždy  
                   jako se dává hlava na špalek  
a vidět nebeské úkazy  
     usedat na čela dětí:  
na každém vlásku jim visí anděl  
a jak na lesní roh  
hraje na radost. Nebe napodobuje  
                jejich úsměvy…

Ale my! Kdybychom pochopili jedinou věc až do  
                                                                                       konce —  
kdybychom obsáhli  
                                      jednu kopretinu!  
Ale dýcháme nevědění jak vzduch  
          jíme ho jako manu  
s očima zahalenýma bloudíme světem  
a s pošetilým příkazem  
          Nezabít, nezrušit  
                 jediný plátek květu jasmínu  
kde uříznuté nohy ti mávají na pozdrav  
          z otlemeného Gulagu,  
          té lednice živobytí.  
A na to padá zlaté světlo  
                                                Mléčné dráhy,  
vyšlapané nohama andělů…  
Kdybychom pochopili jedinou věc až do konce,  
svět by byl ztracen.
