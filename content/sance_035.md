---
contentType: prose
---

Když chodil král Jeroboám

Bůh je veliký a je v něm místo  
i pro tebe,  
nejen pro Židy semleté na morek  
                                      v peci pouště,  
pro jejich vyvolenost zadělanou krví,  
                                          zalitou pokušením.  
Slovo u Boha  
je i slovo pro mě, jsem taky  
dcera slova, vyvolená  
tak jako každá druhá,  
každá druhá královna ze Sáby.

Je místo v Bohu, odkud přesný  
paprsek soucitu a lásky  
dopadá na mé čelo  
a jednou na něm rozzáří mou jasnou hvězdu.  
Až snesu soucit žebráka, až řeknu:  
Ten žebrák, ten paprsek  
                                              je Kristus.  
Když chodil král Jeroboám  
s Bohem po jeho cestách,  
                                                  bylo dobře.  
Když nechodil, bylo zle,  
Pelištejci řičeli  
a Chetejci, Amorejci, Moábci,  
všecky pronárody pištěly a nadskakovaly  
a ukazovaly své mečíky.  
Ale Mesiáš nepřijde a svět  
nebude spasen, jednou a provždy!  
Čas se nezavře, není to květina  
odcházející s létem, jeho krása  
nespočívá v trvání, jeho půvab  
spatřili jen nemnozí.  
Ostatní viděli lebku.  
A ta se smála.  
Smích nemá konec. Jeho druhé jméno  
je svoboda. Druhé jméno svobody  
je vina.  
Neodloupnutelná jak kůže.  
Kdy se rozzáří má jasná hvězda?
